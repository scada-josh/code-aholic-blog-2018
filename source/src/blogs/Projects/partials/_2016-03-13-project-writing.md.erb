# การเขียนโครงการ
![separate line][common-01] 

`โครงการ (Project)` เป็นส่วนหนึ่งของกิจกรรมในหน่วยงาน การเขียนโครงการ เป็นการเขียนเพื่อประโยชน์ในการดำเนินงานเพราะมีส่วนช่วยให้เกิดการวางแผนการทำงาน, การศึกษา การริเริ่มปฏิบัติงานใหม่ ดังนั้น โครงการย่อมมีบทบาทสำคัญต่อการปฏิบัติงานของหน่วยงาน   จึงควรมีแนวทางในการจัดทำงบประมาณที่เหมาะสมเพื่อการขออนุมัติและดำเนินงานต่อไป

<br/>

### ความหมายของโครงการ ![separate line sub topic][common-08] 
คำว่า “โครงการ” ตรงกับคำภาษาอังกฤษว่า “project” เป็นแผนงานที่จัดทำขึ้นอย่างรอบคอบ เป็นระบบ พร้อมกับมีแนวทางปฏิบัติ  เพื่อให้บรรลุวัตถุประสงค์ตามเป้าหมายของแผนงานที่ได้กำหนดไว้   โดยใช้ทรัพยากรในการดำเนินงานอย่างคุ้มค่า มีจุดเริ่มต้น และจุดสิ้นสุดอย่างชัดเจน  มีพื้นที่ในการดำเนินงานเพื่อให้บริการและมีบุคคลากร หรือหน่วยงานรับผิดชอบ

<br/>

### ลักษณะสำคัญของโครงการ ![separate line sub topic][common-08] 

การเขียนโครงการ  มีลักษณะการเขียนแตกต่างไปจากการเขียนประเภทอื่น ๆ โครงการที่ดีควรมีลักษณะดังต่อไปนี้

1. ***ต้องมีระบบ (System)*** 
	* โครงการต้องประกอบด้วยส่วนต่าง ๆ ที่มีความสัมพันธ์เกี่ยวข้องเป็นกระบวนการ      ถ้าส่วนใดเปลี่ยนแปลงไป  จะเกิดการเปลี่ยนแปลงในส่วนอื่น ๆ ตามไปด้วย
2. ***ต้องมีวัตถุประสงค์ชัดเจน (Clear  Objective)*** 
	* โครงการต้องกำหนดวัตถุประสงค์สอดคล้องกับความเป็นมาของโครงการ  มีความเป็นไปได้ชัดเจน และเป้าหมายของโครงการต้องประกอบด้วยเชิงปริมาณและเชิงคุณภาพ  
3. ***ต้องเป็นการดำเนินงานในอนาคต (Future  Operation)*** 
	* เนื่องจากการปฏิบัติงานที่ผ่านมามีข้อบกพร่อง จึงควรแก้ไขและปรับปรุงโครงการจึงเป็นการดำเนินงานเพื่ออนาคต
4. ***เป็นการทำงานชั่วคราว (temporary task)*** 
	* โครงการเป็นการทำงานเฉพาะกิจเป็นคราว ๆ เพื่อแก้ไขปรับปรุง และพัฒนาไม่ใช่การทำงานที่เป็นการทำงานประจำ หรืองานปกติ
5. ***มีกำหนดระยะเวลาที่แน่นอน (Definitely Duration)*** 
	* โครงการต้องกำหนดระยะเวลาที่แน่นอน โดยกำหนดเวลาเริ่มต้น และเวลาที่สิ้นสุดให้ชัดเจน  ถ้าไม่กำหนดเวลา หรือปล่อยให้โครงการดำเนินไปเรื่อย ๆ ย่อมไม่สามารถประเมินผลสำเร็จได้  ซึ่งจะกลายเป็นการดำเนินงานตามปกติ
6. ***มีลักษณะเป็นงานที่เร่งด่วน (Urgently task)*** 
	* โครงการต้องเป็นกิจกรรมที่จัดขึ้นเพื่อสนองนโยบายเร่งด่วนที่ต้องการจะพัฒนางานให้ก้าวหน้าอย่างรวดเร็ว ทันต่อเหตุการณ์ หรือเป็นงานใหม่
7. ***ต้องมีต้นทุนการผลิตต่ำ (Low Cost)***  
	* การดำเนินงานตามโครงการต้องมีการใช้ทรัพยากรหรืองบประมาณ โครงการจะมีประสิทธิภาพต่อเมื่อมีการลงทุนน้อย   แต่ได้รับประโยชน์สูงสุด 
8. ***เป็นการริเริ่มหรือพัฒนางาน (Creativity or Developing)***  
	* โครงการต้องเป็นความคิดริเริ่มที่แปลกใหม่เพื่อแก้ปัญหาและอุปสรรค และพัฒนางานให้เจริญก้าวหน้า

<br/>

### ขั้นตอนการเขียนโครงการ ![separate line sub topic][common-08] 

1. ***ขั้นเตรียมความคิดก่อนลงมือเขียนโครงการ***  
	- เริ่มจากชวนสมาชิกคุยกัน  แล้วช่วยกันจินตนาการว่าอยากเห็นอะไรเกิดขึ้นกับคนในองค์กรหรือหน่วยงาน ช่วยกันวิเคราะห์สถานการณ์ปัญหาที่สนใจร่วมกันให้ชัดเจน ว่าสาเหตุที่เกิดขึ้นเกี่ยวข้องกับอะไร  แล้วช่วยกันหาช่องทางด้วยบุคคลและสิ่งที่มีในหน่วยงานก่อน  แล้วช่วยกันคิดหาแหล่งทุนสนับสนุน  ช่วยกันกำหนดกิจกรรมว่ามีอะไร   ทำอย่างไร   ใช้งบประมาณ  วัสดุอุปกรณ์อะไรบ้าง  มาจากที่ไหน  เมื่อทำเสร็จผลจะเป็นอย่างไร  เราจะรู้ได้อย่างไร  และจะทำอย่างไรให้ยั่งยืน
2. ***โครงการที่น่าสนใจ  เขียนอย่างไร***
โดยทั่วไปเอกสารข้อเสนอโครงการ(Proposal) ที่เสนอต่อแหล่งทุน  มีหัวข้อ และเนื้อหาหลักเป็นไปตามที่แหล่งทุนกำหนด แต่โดยทั่วไปมีหัวข้อและเนื้อหาหลัก ดังนี้  

	2.1 ***ชื่อโครงการ***  เป็นชื่อที่สั้น กระชับ เข้าใจง่าย  และสื่อได้ชัดเจนว่าเนื้อหาสาระของสิ่งที่จะทำคืออะไร  
	
	2.2 ***หลักการและเหตุผล***  หรือความสำคัญของโครงการ  บอกสาเหตุหรือปัญหาที่ทำให้เกิดโครงการนี้ขึ้น    และที่สำคัญคือต้องบอกได้ว่า  ถ้าได้ทำโครงการแล้วจะแก้ไขปัญหานี้ตรงไหน  การเขียนอธิบายปัญหาที่มาโครงการ  ควรนำข้อมูลสถานการณ์ปัญหาจากหน่วยงานหรือพื้นที่ที่จะทำโครงการมาแจกแจงให้ผู้พิจารณาโครงการเกิดความเข้าใจชัดเจนขึ้น  
	
	2.3 ***วัตถุประสงค์และเป้าหมายของโครงการ*** เป็นการบอกจุดหมายในการทำโครงการ  และผลที่จะเกิดขึ้นจากการทำโครงการ คำว่าวัตถุประสงค์ และเป้าหมายมีความแตกต่างกัน ดังนี้  
	* ***วัตถุประสงค์***  หมายถึง  สภาพที่จะทำให้เกิดขึ้นให้ได้ในช่วงการทำโครงการ  และเป็นขั้นตอนหนึ่งของการไปให้ถึงเป้าหมายที่วางไว้  
    *  ***เป้าหมายของโครงการ***  หมายถึง  สภาพที่อยากให้เกิดขึ้นในอนาคตที่ไกลกว่าเมื่อโครงการจบลง  รับปากไม่ได้ว่าจะเกิดได้ภายในระยะเวลาโครงการแต่เป็นทิศทางที่ต้องไปให้ถึง  การเขียนเป้าหมายต้องชัดเจน  สามารถระบุผลที่จะเกิดขึ้นหลังโครงการจำนวนเท่าไร  กลุ่มเป้าหมายมีใครบ้าง  
        
	2.4 ***กิจกรรม และกระบวนการดำเนินงาน***   เพื่อให้ไปสู่เป้าหมายตามข้อ 3 ให้ระบุว่า  จะทำอะไรบ้าง     แต่ละกิจกรรมมีขั้นตอนและกลวิธีที่จะทำให้สำเร็จสู่เป้าหมายอย่างไร  รวมทั้งกิจกรรมทั้งหมดมีความเกี่ยวข้องสนับสนุนกันอย่างไร   กิจกรรมที่ดีต้องสอดคล้องกับวิถีชีวิตและสภาพความเป็นอยู่จริงในพื้นที่   โครงการ   ควรจะเป็นกิจกรรมที่ไม่เลื่อนลอยสวยหรูเกินกว่าจะทำได้จริง ควรเกิดจากความ คิดความร่วมแรงร่วมใจจากผู้เกี่ยวข้อง  และผู้ที่เป็นกลุ่มเป้าหมายเอง  
	
	2.5 ***กลุ่มเป้าหมาย***  พื้นที่ดำเนินงาน และระยะเวลาดำเนินงาน    อธิบายให้ชัดเจนว่าโครงการนี้จะทำที่ไหน    เริ่มต้นในช่วงเวลาใดและจบลงเมื่อไร  ใครคือกลุ่มเป้าหมายของโครงการ  หากกลุ่มเป้าหมายมีหลายกลุ่ม  ให้บอกชัดลงไปว่าใครคือกลุ่มเป้าหมายหลัก  ใครคือกลุ่มเป้าหมายรอง  
	
	2.6 ***ผลที่คาดว่าจะได้รับ***  คือ ความเปลี่ยนแปลงที่จะเกิดขึ้นหลังจากโครงการจบลงโดยแยกให้เห็นชัดเจนระหว่างผลที่เกิดโดยตรงทันทีที่สิ้นสุดโครงการ  และผลที่จะเกิดตามมาในระยะยาว  ถ้าหากผู้เสนอโครงการแสดงให้เห็นได้ชัดเจนว่า  ความเปลี่ยนแปลงที่เกิดจากโครงการนี้ไม่ได้เป็นแค่ไฟไหม้ฟาง  แต่จะเป็นเชื้อที่นำสู่การเปลี่ยนแปลงให้เกิดการสร้างสุขภาพต่อไปอย่างต่อเนื่อง
	2.7 ***องค์กรร่วมดำเนินงาน  หรือ ภาคีดำเนินงาน***  ถ้ามีองค์กรร่วมดำเนินโครงการมากกว่าหนึ่งองค์กร  ต้องระบุชื่อให้ครบถ้วน  และแจกแจงให้ชัดเจนด้วยว่าองค์กรที่ร่วมโครงการแต่ละฝ่ายจะเข้ามามีส่วนร่วมโครงการในส่วนใด  ซึ่งจะเป็นข้อมูล  สะท้อนให้เห็นว่าโครงการจะประสบผลสำเร็จและเกิดผลต่อเนื่อง
	
	2.8 ***แผนปฏิบัติการ(Action plan)***  เรียกอีกอย่างหนึ่งว่า  ปฏิทินโครงการ  เป็นตารางที่แจกแจงให้เห็นว่า  ผู้ดำเนินโครงการวางแผนลงมือทำกิจกรรมในช่วงดำเนินโครงการ  ตั้งแต่เริ่มต้นจนจบโครงการว่าแต่ละกิจกรรมจะเกิดขึ้นเมื่อไร  โดยเรียงลำดับตามช่วงเวลา 
	
	2.9 ***งบประมาณและแหล่งที่มาของทุน ดำเนินโครงการ***  เป็นส่วนที่แสดงยอดเงินงบประมาณ  พร้อมแจกแจงค่าใช้จ่ายในการดำเนินโครงการ  หากมีแหล่งทุนหลายแห่ง  ให้ข้อมูลที่โปร่งใสด้วย  โดยระบุรายละเอียดอย่างชัดเจนว่ารับทุนจากแหล่ใดบ้าง  จำนวนเท่าไร และจากแต่ละแหล่งแบ่งสรรไปใช้กับงบประมาณส่วนใด
	
	2.10 ***การบริหารจัดการโครงการ***  เป็นการอธิบายให้ชัดเจนว่าโครงการมีผู้ดำเนินการกี่ฝ่าย  แต่ละฝ่ายมีบทบาท หน้าที่ ความรับผิดชอบ อย่างไร และจะประสานงานในส่วนที่เกี่ยวข้องอย่างไร
	
	2.11 ***การติดตามประเมินผลโครงการ***  หลังเริ่มดำเนินโครงการควรมีการติดตามประเมินผลว่าแต่ละกิจกรรมของโครงการก่อให้เกิดผลตามวัตถุประสงค์หรือไม่  หากพบปัญหาก็จะสามารถแก้ไขได้ทันเวลา  ดังนั้น  จึงต้องนำเสนอไว้ว่าจะติดตามประเมินด้วยวิธีใด ทั้งในขั้นตอนการดำเนินกิจกรรม  และหลังจบโครงการแล้ว  พร้อมทั้งระบุตัวชี้วัดความสำเร็จ  ทั้งในแง่ปริมาณและคุณภาพว่าคืออะไร
	
	2.12 ***สรุปประวัติการทำงานของคณะทำงานหรือองค์กรผู้รับผิดชอบโครงการ***  หากท้ายเอกสารได้แนบประวัติผลงานของผู้เสนอโครงการ  และคณะผู้ดำเนินงานประกอบจะเป็นข้อมูลสำคัญส่วนหนึ่งในการสร้างความน่าเชื่อถือและการยอมรับ

3. ***เขียนโครงการต้องให้น่าอ่าน*** 
หลักง่ายๆ แต่สำคัญในการเขียนโครงการให้น่าอ่าน  และได้รับการพิจารณาอนุมัติจากกรรมการ  มีหัวใจสำคัญ ดังนี้  
	3.1 ***ด้านเนื้อหา***
	* ใช้ภาษากระชับ  ใช้ประโยคสั้นๆ  ไม่ซับซ้อน  ชัดเจนในเนื้อหาที่ต้องการสื่อสาร  
		* ใช้คำง่าย ธรรมดา ตรงไปตรงมา พยายามหลีกเลี่ยงคำถามที่กำกวม  ซึ่งต้องแปลความอีกที่หนึ่ง  หรืออาจทำให้เข้าใจไม่ตรงกัน  
		* นำเสนออย่างมีขั้นตอน  อ่านทบทวนให้แน่ใจว่าลำดับเนื้อหาไว้อย่างสอดคล้องต่อเนื่องกัน  
		* เล่าเรื่องยากให้เข้าใจง่าย  เนื้อหาส่วนใดมีความซับซ้อน  ควรสรุปออกมาในรูปตาราง ภาพประกอบ หรืออื่นๆให้เข้าใจได้ง่าย  

	3.2 ***ด้านรูปแบบ***
	- มีระเบียบ  เรียงลำดับหัวข้อ ย่อหน้า  ให้ต่อเนื่องเห็นเป็นหมวดหมู่ชัดเจน  
	- มีพื้นที่พักสายตาเว้นบรรทัด  ช่องไฟตามมาตรฐานหลักการเขียน    ใช้เครื่องหมายวรรคตอนอย่างถูกต้อง เว้นที่ว่างบ้างเพื่อให้ผู้อ่านสบายตา  


[common-01]: <%= current_page.data.baseURL %>images/blog-common/separate-line.png  
[common-02]: <%= current_page.data.baseURL %>images/blog-common/separate-line-with-indent.png  
[common-03]: <%= current_page.data.baseURL %>images/blog-common/icon-h1.png  
[common-04]: <%= current_page.data.baseURL %>images/blog-common/bookmark-blank-image.png  
[common-05]: <%= current_page.data.baseURL %>images/blog-common/external-link-15x15.png  
[common-06]: <%= current_page.data.baseURL %>images/blog-common/external-link-30x30.png
[common-07]: <%= current_page.data.baseURL %>images/blog-common/separate-line-topic.png
[common-08]: <%= current_page.data.baseURL %>images/blog-common/separate-line-sub-topic.png